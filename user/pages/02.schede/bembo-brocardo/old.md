---
title: Polemica Bembo-Brocardo
taxonomy:
    category: blog 
    tag: [Divergenze di natura poetica, diverse concezioni del classicismo, probabile coinvolgimento di fattori personali o politici.]
    char: [Bernardo Tasso, Francesco Berni, Alvise Priuli, Giovan Giacomo Romano, Bernardo Cappello, Pietro Aretino, Giovan Francesco Valier, Marco Corner, Andrea Corner, Francesco Corner, Gaspare degli Obizzi.]
    author: Antonello Fabio Caterino
    date: 12/11/2016
    chronology: 1531

---

 La polemica Bembo-Brocardo è una delle più controverse querelle di tutto il Cinquecento. Il giovane Antonio Brocardo proverà a reagire all'asfissiante trecentismo *tout court* di Pietro Bembo, che per l'occasione sarà (più o meno stranamente) spalleggiato da Pietro Aretino, il quale in seguito si vanterà di aver vinto la disputa uccidendo il Brocardo con qualche sonetto. 
 
===

L'origine della querelle non è semplice da rintracciare, ma a un certo punto Brocardo scrisse dei sonetti contro Bembo, mascherando quest'ultimo sotto lo pseudonimo di Titiro, e nascondendo sé stesso dietro il senhal di Alcippo. Venne coinvolto subito anche l'amico Bernardo Tasso, che – nonostante tutto – sembrò voler piuttosto provare a comporre la lite.

Bembo non scese mai a dare una risposta diretta alle polemiche, Brocardo vivente: al suo posto scese in campo Pietro Aretino, desideroso – più che di difendere la linea di pensiero di Bembo – di accaparrarsi le simpatie e le protezioni del futuro Cardinale. 

Aretino rispose ai sonetti rivolti contro Bembo/Titiro (scritti dal Brocardo, col probabile ausilio di amici e simpatizzanti della sua fazione). La diatriba letteraria assunse un tono di polemica personale, con due fazioni contrapposte: da una parte Bembo e Aretino, dall'altra Brocardo, Tasso, Berni, e i gli abati Cornari. In fase di polemica, Brocardo fu più volte – direttamente e mediante allusioni – tacciato di essere ebreo. Non ci sono documenti, però, che leghino il giovane Antonio al mondo giudaico, né come fedele, né come simpatizzante. 

Ma la polemica Bembo/Brocardo, però, ha probabilmente avuto ragioni più profonde e ideologiche di semplici divergenze di opinioni in materia retorica: Bembo non dimostra mai simpatia per la cerchia di amici del Brocardo, arrivando a denigrare il vicecollaterale di Padova solo perché in passato era stato amico del giovane Antonio (in realtà, per quella stessa carica, il futuro Cardinale aveva raccomandato tale Gaspare degli Obizzi), con riferimenti amari anche nei confronti degli abati Cornari. 


###Bibliografia###

- A.F. CATERINO, «Vedo il male e non lo posso schivare»: Le rime di Antonio Brocardo tra classicismi e polemiche, tesi di dottorato, Università della Calabria-Université de Lausanne, a.a. 2014-2015
- P. ARETINO, Lettere, a cura di P. Procaccioli, Roma, Salerno, 1997 sgg.
- L. BECCADELLI, Monumenti di varia letteratura tratti dai manoscritti di monsignor Lodovico Beccadelli, Bologna, Istituto Nazionale, 1799, tomo I, parte II, pp. 242-243
- P. BEMBO, Lettere, 1529-1536, a cura di E. Travi, Bologna, Commissione per i testi in lingua, 1992, pp. 250-251
- V. CIAN, Un decennio della vita di m. Pietro Bembo, Torino, Loescher, 1885
- G. MAZZUCHELLI, Gli scrittori d’Italia, cioè notizie storiche e critiche intorno alle vite e agli scritti dei letterati italiani, Brescia, presso Giambattista Bossini, 1763, vol. II, parte IV, pp. 2117-2120
- C. MUTINI, Antonio Brocardo, in Dizionario biografico degli italiani, vol. 14, Roma, Istituto della Enciclopedia Italiana, 1972, pp. 383-384
- M. SANUDO, I Diarii, vol. 54, Venezia, Visentini, 1899, p. 289
- B. TASSO, Rime, a cura di D. Chiodo, Torino, RES, 1995
- A. VIRGILI, Francesco Berni, Firenze, Successori Le Monnier, 1881, pp. 229- 238
- G. FERRONI, Dulces lusus. Lirica pastorale e libri di poesia nel Cinquecento, Alessandria, Edizione dell’Orso, 2012, pp. 27-70
- D. ROMEI, Pietro Aretino tra Bembo e Brocardo (e Bernardo Tasso), in Studi sul rinascimento italiano,Italian renaissance studies, in memoria di G. Aquilecchia, a cura di A. Romano e P. Procaccioli, Manziana, Vecchiarelli, 2005, pp. 148-157


###Fonti Storiche##

- M. SANUDO, I Diarii di Marino Sanuto, Forni Editore, 1899, vol. 54, col. 563
- L. BECCADELLI, Monumenti di varia letteratura tratti dai manoscritti di monsignor Lodovico Beccadelli, Bologna, Istituto Nazionale, 1799, Tomo I, Parte II, p. 242-3


###Fonti Epistolari###

- Epistola di Bernardo Tasso ad Antonio Brocardo (Padova, [1531])
- Epistola di Giovanni Brevio a Pietro Aretino (Padova, 29 agosto 1531)
- Epistola di Gian Battista Bernardi a Pietro Aretino (Padova, 31 agosto 1531)
- Epistola di Giovanni Brevio a Pietro Aretino (Padova, 8 settembre 1531)
- Epistola di Luigi Quirini a Pietro Aretino, Padova, 19 settembre 1531
- Epistola di Luigi Quirini a Pietro Aretino
Padova (23 settembre 1531)
- Epistola di Pietro Bembo a ignoto
(Venezia, 1533)
- Epistola di Benedetto Varchi a Pietro Aretino
(Padova (9 ottobre 1536)
- Epistola di Pietro Aretino a Francesco da l’Arme
(Venezia, 15 maggio 1537)
- Epistola di Pietro Aretino Giulio Tancredi
(Venezia, 29 novembre 1537)
- Epistola di Pietro Aretino a Giovanni Brevio
(Venezia, 2 dicembre 1537)
- Epistola di Pietro Aretino al Cardinal di
(Mantova Venezia, 28 luglio 1541)
- Epistola di Pietro Aretino a Bernardo Tasso
(Venezia, ottobre 1549)
- Epistola di Pietro Aretino a Giustiniano di Candia
(Venezia, gennaio 1553)





